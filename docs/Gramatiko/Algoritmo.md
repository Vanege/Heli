# Algoritmo

## Kion fari se vorto mankas?

Se okazas, ke vi ne trovas en la vortlisto de la [Korektilo](https://vanege.github.io/langugi-korekteru/) vorton, kiu havas la signifon de tio, kion vi volas diri, provu tion, en ordo de prioritato:
1) Demandu al aliaj uzantoj de la lingvo kiel ili dirus.
2) Provu uzi plurajn vortojn. ("to prefer" -> **mori lika**)
3) Provu kunmeti radikojn. ("school" -> **lernplasu**)
4) Provu afiksojn. ("lean" (opposite of "fat") -> **nafata**)
5) Provu finaĵojn. ("water" -> **wateru** => "to water" -> **watera**)
6) Importu el la Angla lingvo uzante la Algoritmon.

## La Algoritmo

1) Elektu la plej oftan kaj klaran vorton por tiu koncepto, kiu ne ŝajnas konfuzebla kun jamaj radikoj  
  Vi povas trovi la konatecon de Angla vorto per Cambridge Dictionary: https://dictionary.cambridge.org/dictionary/english/  
  Vi povas trovi sinonimojn per Thesaurus: http://www.thesaurus.com/  
  
2) Kiam pluraj vokaloj (aeoiu) aperas apude, konservu nur la unuan. (speak -> spek)

3) Forigu la vokalojn (aoeiu) kiuj troviĝas je la fino de vorto. (potato -> potat). Faru ankaŭ tion por la litero y, sed ne se vokalo troviĝas tuj antaŭ ĝi. (body -> bod) (money -> money)

4) Ŝanĝu y al i se ĝi troviĝas tuj post konsonanto. (myth -> mith)  

5) Forigu duoblajn konsonantojn. (battle -> batl)

6) Ŝanĝu c al k, se en la Angla vorto, c (aŭ la grupo de literoj en kiu ĝi estas) faras la sonon de k, se ne, ŝanĝu al s.  
> **c**at /**k**æt/ => **k**at  
> pro**c**ess /ˈprɑses/ => proses  
> a**c***c*ess /ˈæ**k**ˌses/ => a**k**ses  
> **ch**orus /ˈ**k**ɔrəs/ => **k**horus  
> **ch**ange /tʃeɪndʒ/ => shang  
   
7)  Ŝanĝu j al y. (joke -> yok)

8)  Ŝanĝu q al k.

9)  Ŝanĝu x al ks.

10)  Forigu h kiam ĝi estas post konsonanto. (khorus -> korus) (mith -> mit) (shang -> sang) (ghost -> gost) (telephon -> telepon)  

11)  Forigu w kiam ĝi estas antaŭ r. (write -> rit)

## Ĉu uzi la Algoritmon sur verbo, adjektivo aŭ substantivo?

Plejofte, oni prenas el la verba formo, aŭ de la plej ofta formo. Sed plej grava afero estas la **facileco de elparolo** de la rezulta radiko. Oni tiel preferas la radikon **anger/** el "(to) anger" ol angr/ el "angry" ĉar **angeri** estas pli facile elparola ol angri, kiu havas la konsonantaron ngr.

Kvankam la nivelo de arbitreco estas tre eta kompare al aliaj planlingvoj, la elekto de radiko restas iom arta, kaj oni ankaŭ devas konsideri aliajn faktorojn: ĉu la rezulta radiko estas **oportuna** (ne tro longa), ĉu ĝi estas **facile rekonebla** por angleparolantoj (do ne tro mallonga kaj ne tro malofta), kaj ĉu la rezulta radiko **ne kolizias kun radiko kiu jam ekzistas** por pli ofta koncepto.

## Kolizio

Foje, pluraj Anglaj vortoj iĝas la sama vorto post uzo de la Algoritmo:
> red (ruĝa) -> redi ???  
> ready (preta) -> redi ???

Kion fari en ĉi tiu okazo?

Kiel en ĉiuj lingvoj, oni ĉiam legu kaj aŭskultu la aliajn antaŭ ol paroli. Oni unue fidu la lingvouzadon, ĉar tio, kio jam estas uzata jam pruvis funkcii kun multaj homoj. (Tio ankaŭ permesas eviti uzi vortojn, kiuj ne estos komprenataj ĉar ili ne estas sufiĉe uzataj, kvankam ili eblas per la Algoritmo.)

Pri "ready", oni uzas **preparedi**. Per reuzo de la radiko **prepar/**, kolizio ne okazas. Eviti koliziojn estas fakte bona motoro por reuzi radikojn kaj gramatikajn eblojn, kaj tiel eviti neutilajn sinonimojn. La lingvo iĝas tiel objektive pli facila.

Ĝenerale, por oftaj vortoj en la Angla, la Angla lingvo havas multege da sinonimoj, do facile eblas trovi alternativon, kiu post la Algoritmo ne donas vorton kiu malklaras aŭ kolizias kun ofta vorto.

Por maloftaj vortoj en la Angla, ne vere estas problemo se estas kolizio. Tio okazadas en naturaj lingvoj, kaj eblas konscie aldoni pli da kunteksto por komprenigi en kiu senco la vorto estas uzata.
> winu : vino / venko  
> redi winu : ruĝa vino (verŝajne)  
> bigi winu : granda venko (verŝajne)  

Se vorta kolizio iĝas tro ĝena kompare al la antaŭvidebleco de radiko, la komunumo tute rajtas enkonduki novan vorton, eĉ se ĝi ne estas ligita al la Angla per la Algoritmo. La lingvo apartenas al la komunumo.

## Forigo de latinecaj finaĵoj

Kiel oni diras "exploration"? Eksploratinu? Ne, oni fakte uzas la radikon produktitan per uzo de la Algoritmo sur "to explore", kio donas **eksplor/**. De tio, oni konstruas **eksploru**.

La franca kaj la latina aldonis multajn sufiksojn en la Angla, kiujn la Angla rekte uzas, sed ne ĉiam, kaj ne por ĉiuj radikoj. Antaŭe, en la Angla lingvo, oni povus diri "to explorate", sed nun oni nur diras "to explore". Oni tamen ankoraŭ diras "exploration".

**Latinecaj finaĵoj -ate -ize -ation -tion -ion -al ĉiam estas forigataj.**

Ekestis tro da problemoj pro nekonscio aŭ forgeso de Angla vorto sen tia finaĵo. Iu diris "naturali", sed ĝi devus esti "naturi" pro la ekzisto de "nature", kiu donas "natur/u"... Do estis pli simple aldoni novan regulon: ĉiam forigi ilin.