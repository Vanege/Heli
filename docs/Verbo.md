## Verbo

**Verbo ĉiam finiĝas per la finaĵo -a. Vorto kiu finiĝas per -a ĉiam estas verbo.**

Verboj estas uzeblaj sen porti informon pri tempo kaj modo.

> katu **eta** fisu: kato **manĝas** fiŝon  

## Mala direkto (-eda)

La mala direkto (ricevanto iĝas la aganto kaj reciproke) estas esprimebla per -eda.  

> katu **eteda**: kato **estas manĝata**  
> katu **eteda** fisu: kato **estas manĝata de** fiŝo  

Tio similas al la pasiva voĉo, sed "de" (EO) ne estas uzata post la participo.

## Vortordo (SVO aŭ OSV)

La eblaj vortordoj estas SVO kaj OSV, tio signifas ke la aganto de la verbo ĉiam estas la substantivo (u-vorto) kiu plej proksimas al la verbo (a-vorto) maldekstre.  

> katu eta fisu (SVO) === fisu katu eta (OSV) 

La vortordo OSV estas ĉefe uzata en subfrazoj:

> mu ba ti, ki yu lova (OSV) : mi estas tiu, kiun vi amas  
> mu ba ti, ki lova yu (SVO) : mi estas tiu, kiu amas vin  

## La nedeviga verbo "ba"

La verbo por "esti" (EO) estas "ba". Ĝi estas speciala, ĉar ĝi neniam estas deviga.

> yu ba preti === yu preti : vi estas bela  
> yu ba steleru! === yu steleru! : vi estas ŝtelisto!  
> mu ba undero tablu === mu undero tablu : mi estas sub tablo 

## Verbo el modifilo

En Esperanto "vi estas bela" kaj "vi belas" signifas la saman aferon. La vorto "estas" estas ĝene longa, do kiam la vorto X estas *adjektive baza radiko* (bel/a, fort/a, ktp.), Esperantistoj emas uzi "Xi" anstataŭ "esti Xa".

En Langugu, tio ne utilas, ĉar oni simple povas forigi la verbon "ba". (Yu ba preti === Yu preti). Do la funkcio estas alia: verbo el adjektivo kreas la staton de la adjektivo ĉe la ricevanto.

> warmi : varma  
> warma : igi varma / varmigi  
> mu warma romu : mi varmigas ĉambron  

## Ĉiuj verboj povas ricevi objekton 

En Esperanto, homoj arbitre diros ke iuj verboj ne rajtas havi rektan objekton. En Langugu, tiuj homoj devos esti pli toleremaj aŭ pli imagemaj. Se tio estas sufiĉe komprenebla, prepozicio de Esperanto povas esti forigita kaj la komplemento iĝas rekta objekto.

> mu worka : mi laboras    
> mu worka Langugu : mi laboras pri Langugu   

## Tempo, aspekto, modo, ...

La formo de verbo ne indikas tempon, aspekton aŭ modon. Oni precizigu ilin laŭbezone per adverbo aŭ verbo. Tio tute ne estas kiel Esperanto, kie:
- verbo devige havas tempan aŭ modan informon (la finaĵo)  
- tempo kaj modo devas batali kontraŭ la alia por esti tiu finaĵo, kvankam ili estas malsamaj tipoj de informo, kiuj povas ekzisti samtempe
  

Ili donas problemegojn en Esperanto:

Se oni volas esprimi -os (posta tempo) kaj -u (deva modo) samtempe, oni ne povas per finaĵo. (""Vi manĝosu"") Oni devas adverbigi unu el la du: "Vi deve manĝos" aŭ "Vi manĝu poste".

Foje la informo pri tempo estas pli grava do oni diras "Mi volas, ke vi manĝos" (emfazo pri la estonteco), sed kelkaj diros ke oni diru "Mi volas, ke vi manĝu" (kvankam -u tie nur estas informa redundeco kun la verbo "volas").

La plej granda teruraĵo okazas kiam oni volas uzi tempon kaj aspekton samtempe. Tiam la verbo "esti" mistere aperas por esti gasto de la tempa informo: "En posta situacio, mi jam manĝis" = "Mi estos manĝinta". Kiel bonuso, vi nun ekhavas voĉan informon (-n de manĝinta).

En Langugu, la aferoj multege pli simplas: oni ne ŝanĝas la verbon. Oni antaŭmetas la informojn, kiujn oni volas:

## Precizigi tempon

>  katu eta: kato manĝas / kato manĝis / kato manĝos  
>  katu **nowi** eta: kato (nun) manĝ**as**  
>  katu **pi** eta / katu eta**a**: kato (antaŭe) manĝ**is**  
>  katu **wili** eta: kato (poste) manĝ**os**  
>  katu **yusti** eta: kato **ĵus** manĝis  
>  katu **soni** eta: kato **baldaŭ** manĝos  

## Precizigi aspekton

Ekzemploj kadre de la antaŭa tempo:

>  katu pi eta: kato estis manĝinta / kato estis manĝanta  
>  katu pi **stili** eta: kato estis manĝ**a**nta  
>  katu pi **alredi** eta: kato estis manĝ**i**nta  

## Precizigi modon

>  katu **musta** eta: kato manĝ**u**  
>  katu **wolda** eta: kato manĝ**us**  
>  eta!: manĝu!  

Notu, ke ĉar ili estas normalaj adjektivoj kaj verboj, la listo de tempoj, aspektoj kaj modoj ne estas arbitre fiksita, kiel povus esti la verbaj finaĵoj de Esperanto. Oni simple uzu la adjektivon (aŭ verbon), kiu havas la signifon de tio, kion oni volas, sed povi esti ĝenita de morfologiaj limigoj.