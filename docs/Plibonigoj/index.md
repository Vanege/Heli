Ĉi tiu paĝo listigas la ĉefajn plibonigojn de Langugu kompare al Esperanto. Kompreneble, se oni komparus al la Angla, la listo estus multege pli granda.

Ĉi tiu paĝo estas en konstruado. Bonvolu reveni pli poste por havi pli detalan liston.


## 0: Algoritmo kaj unulingva vortfonto -> Pli antaŭvidebla lingvo

Vortaj radikoj de Langugu venas de la angla lingvo, post uzo de regula algoritmo. Rezulte, homoj kiuj konas bazajn vortojn de la angla lingvo (la plimulto de homoj kun aliro al la interreto) ŝparas multege da tempo en lernado.

Planlingvo kies vortoj miksas plurajn fontlingvojn faras ke kiam lernanto provas lerni novan vorton, ri hezitas kaj konfuzas inter la malsamaj ebloj donitaj de malsamaj lingvoj. La algoritmo de Langugu sur la angla lingvo grandparte solvas tiun problemon de antaŭvidebleco.

La algoritmo de Langugu ankaŭ donas aŭtonomion al parolantoj: kiam radiko por koncepto mankas en Langugu, ajnulo povas importi vorton de la angla, anstataŭ atendi decidon de ia aŭtoritato.

Frazoj en Langugu ofte estas legeblaj kaj kompreneblaj de homoj, kiuj ne studis la lingvon, pro ilia kono de la angla. La lingvo estas do malpli fermita al la ekstera mondo ol kutimaj planlingvoj.


## 1: Literoj estas rekte tajpeblaj

La alfabeto de Esperanto :
* a b c ĉ d e f g ĝ h ĥ i j ĵ k l m n o p r s ŝ t u ŭ v z

La alfabeto de Langugu :
* a b d e f g h i k l m n o p r s t u v w y z

Ĉapelliteroj malaperis, *ŭ* iĝis **w** kaj *j* iĝis **y**. 

Homoj do ne bezonas agordi sian klavaron por tajpi la lingvon ĝuste.


## 2: Malpli da malfacilaj sonoj

[Ofteco de sonoj](https://phoible.org/parameters)

* Langugu ne uzas /ĵ/ [ʒ], ĉar ĝi estas en nur 16% de lingvoj.
* Langugu ne uzas /ĥ/ [x], ĉar ĝi estas en nur 19% de lingvoj.
* En Langugu, /r/ estas farebla per ajna [r-eca sono](https://eo.wikipedia.org/wiki/R-eca_konsonanto).
* Langugu ne uzas postalveolarajn sonojn (ŝ, ĵ, ĉ, ĝ). Tiel homoj ne povas konfuzi tiujn sonojn kun la alveolaraj sonoj (s, z, c (ts), dz).


## 3: Malpli da konsonantaroj

["Consonant cluster"](https://en.wikipedia.org/wiki/Consonant_cluster)

En Esperanto, ofte okazas ke pluraj konsonantoj troviĝas apude aŭ ene de vorto aŭ inter vortoj. En Langugu, tio okazas malpli ofte.

* Esperanto: Mi vola**s l**udi ku**n m**u**lt**a**j k**atoj
* Langugu: Mu wana **pl**aya wito mani katu

Multaj lingvoj de la mondo ne permesas multajn konsonantojn troviĝi apude. Parolantoj de tiuj lingvoj do ofte aldonas fantoman vokalon inter konsonantoj senvole.


## 4: Ŝvao por helpi pri konsonantaroj

Por helpi denaskulojn de lingvoj, kiuj ne havas grandajn konsonantarojn, homoj povas libere aldoni la sonon [ə] ([ŝvao](https://en.wikipedia.org/wiki/Schwa)) inter du konsonantoj. Noto: [[ə] estas la plej ofta vokalo de la Angla](https://www.youtube.com/watch?v=qu4zyRqILYM).

**slepa** estas do parolebla /slepa/ kaj /səlepa/

Ĝi ankaŭ estas uzebla por arta celo, ekzemple en kantado por pligrandigi la nombron de silaboj de vorto.


## 5: La fino de vortoj estas pli klare aŭdebla

En Langugu, vortoj ĉiam finiĝas per vokalo. Tio helpas tiujn, kies lingvoj faras same. Sed pli utila konsekvenco: oni povas pli facile aŭdi kiam vorto finiĝas.

[La plej ofta vortoklaso en la Angla estas substantivoj](https://english.stackexchange.com/questions/55486/what-are-the-percentages-of-the-parts-of-speech-in-english). En Langugu, ili finiĝas per **-u**. ["u" estas la plej malofta vokallitero de la Angla](https://en.wikipedia.org/wiki/Letter_frequency). Ĉar radikoj en Langugu venas de la skriba formo de la Angla (post eta transformiĝo), oni povas facile aŭdi kiam substantivo finiĝas, ĉar la sono /u/ plej ofte indikas finon de vorto ol ne.


## 6: Afablaj vortoj ne havas misteran akuzativan formon

En Esperanto, komencantoj demandas sin kial oni diras *saluton*, *dankon*, *bonvenon*, ĉar ili ne vidas verbon. Oni devas diri al ili, ke oni subkomprenigas ian verbon.

La akuzativa formo ne ekzistas en Langugu do tiu demando ne ekzistas.


## 7: La prefikso por malo (mal-) estas pli ofte uzata

Tiel lernantoj devas memori malpli da radikoj:

* nabuya (na-buya) : vendi (mal-aĉeti)
* nastanda (na-standa) : kuŝi (mal-stari)
* nawisi (na-wisi) : stulta (mal-inteligenta)
* nawito (na-wito) : sen (mal-kun)

Pli da ekzemploj troveblas en la kurso.


## 8: Akuzativo ne estas markita

La akuzativo kaj la neakuzativa uzo de la n-finaĵo estas konsiderataj kiel ĉefaj problemoj de Esperanta gramatiko ([fonto](https://eo.wikisource.org/w/index.php?title=Dosiero%3AUmujo_2a%2C_2016-08.pdf&page=12)).

En Langugu, akuzativo neniam estas markita:

* mu lika katu : mi ŝatas katon

Por konstrui frazon, oni devas elekti pozicion por ĉiu vorto. Tio estas devigata de tempo (parole) kaj spaco (skribe). Nia mondo faras ke oni ne povas diri ĉiujn vortojn samtempe kaj samspace.

La pozicio de ĉiu vorto portas informon. Ekzemple, en Esperanto, la substantivo (o-vorto) kiu troviĝas plej proksime de la maldekstro de verbo estas normale la subjekto. La alia substantivo de la frazo (se ĝi ekzistas, kaj se ĝi ne estas post prepozicio), normale estas la objekto.

Kelkaj ŝatas diri ke la vortordo en Esperanto estas libera. Ke oni povus ekzemple ĉiam diri "Volas pomon mi". Tio eblas, sed tio ne apartenas al la efektiva lingvo. Se oni ĉiam uzas vortordon, kiu ne estas SVO aŭ OSV (en demandoj, rilataj subfrazoj aŭ emfazoj) oni estas strangulo kies parolado apartenas al poezia mondo.

***Ne havu malsamajn metodojn por esprimi la saman aferon***:
- Aperas hezitado inter la metodoj (ĉu mi uzu la metodon 1 aŭ la metodon 2?)
- Kiam du esprimoj signifas la saman aferon, sed skribiĝas malsame, homoj emas imagi nuancojn inter ili. Tiu nuanco estos poste lernenda. (ekz: Zamenhof imagis ke "*Pomon mi volas*" kaj "*Mi volas pomon*" estus samsignifaj. Sed en praktiko oni uzas la unuan nur se oni volas esprimi ion, kion la dua ne faras.
- Se unu el tiuj metodoj estas deviga, oni kreas situaciojn kie la informo povas esti bone transdonita, sed la frazo estas gramatike malĝusta. Do situacioj kie iu, kiu nur volas esprimi sin, povas esti ĝenata de homoj, kiuj pensas ke gramatika ĝusteco pli gravas ol komunikado. 

Tiu problemo okazas en Esperanto en frazo kia "*Mi manĝis pomo*". Absolute neniu bona parolanto de Esperanto povas miskompreni tiun frazon. Sed absolute iuj parolantoj korektos, ĉar ili kredas devi "savi" la lingvon, aŭ ili volas savi komencanton de aliaj pedantoj.

Kio fareblas por solvi tiun problemon?
* Solvo 1 : forigi la markadon de akuzativo per *-n*.
* Solvo 2 : forigi vortordojn.
 
La solvo 2 ne fareblas. Kial? Ĉar en ĉiuj naturaj lingvoj prefera ordo aperas. La plej ofta vortordo de lingvo ne ĉiam estas deviga vortordo, sed ĝia ofteco faras ke homoj rimarkas kiam alia vortordo (kiu estas malpli ofta) estas uzata. Tio signifas ke ne eblas forigi pozician informon. Tiu informo, se ĝi ne estas uzata, estos uzata de la lingva komunumo iumaniere. Pro la influo de preskaŭ ĉiuj lingvoj de la mondo, tiu pozicia informo emos indiki kie troviĝas subjekto aŭ verbo aŭ similaj konceptoj.

Do la rezulto estas, ke se oni volas fari helplingvon, kie komprenebleco kongruas kun gramatika ĝusteco, tiam akuzativa formo por vortoj estas malbona ideo.

La *-n* de Esperanto estas eĉ pli malfacile lernebla pro tio ke ĝi ankaŭ estas uzata por aferoj, kiuj ne estas la rekta objekto de verbo (la vera akuzativo). Ekzemple, aldone al pozicia prepozicio ĝi povas indiki direkton (simile al *al*), kaj ĝi ankaŭ povas esprimi ion kion kelkaj prepozicioj kiel *je* kaj *dum* povas esprimi. En Langugu, anstataŭ uzi neklaran finaĵon, oni uzas la klaran ĝustan prepozicion.


## 9: Pluraleco ne ŝanĝas substantivojn

En Esperanto, kiam ekzistas pli ol unu afero, oni devas meti *-j* sur la substantivo de la koncernata afero (kaj ankaŭ sur la adjektivoj de ĉi tiu substantivo, sed mi parolos pri tio en alia parto):

* kato (unu kato)
* kato*j* (*pli ol unu* katoj)

Tiu informo de pluraleco (per ĉeesto de -j) aŭ de nepluraleco (per neĉeesto de -j) estas devigata al ĉiuj substantivoj. Tio ŝajnas simpla se onia denaska lingvon faras tion, sed ekzistas multaj lingvoj kiuj ne faras tion. Kiam la parolantoj de tiuj lingvoj lernas Esperanton, ili devas lerni novan kutimon: ĉiam konsideri la pluralecon kiam oni uzas substantivon. Tio estas laboro por la cerbo, kio malrapidigas kreadon de ĝustaj frazoj.

Kiel parolantoj de tiuj lingvoj faras kiam ili volas indiki pluralecon, sed sen ŝanĝi substantivon? Tre ofte, ili aldonas adjektivon, kiu indikas pluralecon. Tiel oni ankaŭ faras en Langugu:

* **oni** katu : kato / *unu* kato
* **si** katu : kato*j* / *pluraj* katoj
* twi katu : du katoj
* mani katu : multaj katoj
* ali katu : ĉiuj katoj

Ankaŭ Esperanto povas esprimi pluralecon per aldono de plurala adjektivo:

* *unu* kato (unu kato)
* *pluraj* katoj (pli ol unu katoj)

Kiel vi vidis pri la akuzativo, pri la pluraleco Esperanto ne sekvas la helplingvan principon:

***Ne havu malsamajn metodojn por esprimi la saman aferon***

Se ekzistas du metodoj, se oni uzas la unuan metodon (ekz: aldoni pluralan adjektivon), oni povas forgesi la duan, kaj se tiu dua metodo estas gramatike devigata (ekz: aldoni *-j* al plurala substantivo), tiam oni povas fari gramatikan eraron, eĉ kiam neniu povas miskompreni:

* du kato
* multaj kato
* unu katoj

Estas malagrable esti tute komprenebla, sed tamen esti gramatike malĝusta. Normalaj homoj lernas lingvon por esti komprenata, ne por esti gramatike ĝusta. Oni parolas por komuniki, ne por esti korektata. Do, ĉar en Langugu pluraleco esprimiĝas nur per adjektivoj, tiuj supre menciitaj eraroj ne povas okazi.

Fakte, oni ankoraŭ povus erari se oni uzas du kontraŭdirajn adjektivojn:
* **oni** **twi** katu : *unu* *du* kato(j)

Sed estas malpli facile erari kiam oni devas konscie aldoni plian vorton.


## 10: Pluraleco ne estas devigata informo

Jen alia helplingva principo:

***Ne devigu informon, kiu ne ĉiam estas utila***
* Se gramatiko devigas iun informon (ekzemple: pluraleco, tempo, aspekto, genro de persono, refleksiveco ktp.), la parolantoj devas pensi aŭ serĉi tiun informon. Sed ofte aldoni tiun informon ne estas utila, ĉar alia vorto aŭ frazo jam komunikis ĝin, aŭ la kunteksto sufiĉe.
* Tiu "troŝarĝado" de informoj povas ankaŭ esti ĝena por aŭskultantoj: aŭskultantoj ne scias pri kiu informo koncentriĝi: ĉu iu informo estas intence donita aŭ ĉu ĝi estas ĉi tie pro gramatika devigo? Efektive, se oni rajtas komuniki nur tion, kion oni volas, tiam aŭskultantoj scias ke ili aŭdas nur tion, kion oni volas ke ili aŭdu. (Ekz: se lingvo ne devigas mencii genron en pronomo, se oni uzas genran pronomon, tiam la aŭskultanto scias ke genro gravas al la konversacio).

Jen kiel la nedevigeco de pluraleco montriĝas en Langugu:
* katu : kato *aŭ* katoj
* **oni** katu : kato (*unu* kato)
* **si** katu : katoj (*pluraj* katoj)

Ĉu homoj vere volus skribi frazon kiel **mu lika katu** (*mi ŝatas katon* AŬ *mi ŝatas katojn*? Ĉu tia frazo ne estus tro malpreciza?

Unue, ĉiu frazo troviĝas ene de specifa kunteksto. Kunteksto helpas kompreni, kaj gramatiko de bona helplingvo devus povi akcepti tion. En la kunteksto kie du homoj parolas pri siaj plej ŝatataj bestoj, **mu lika katu** estas pri katoj ĝenerale. En la kunteksto kie homo vizitas amikon kiu havas iun katon, **mu lika katu** estas pri tiu singulara kato.

Due, ĉiam eblas precizigi per adjektivo, do ne ekzistas perdo de libereco. (Fakte estas gajno de libereco per la eblo nemencii pluralecon). Se aŭskultanto konfuziĝis, ĉar la manko de pluraleca informo igis pensi pri aliaj nerilataj katoj, tiam la parolanto povas ripeti kun preciziga adjektivo. La parolanto iĝas responsa pri tio, kion ri diras. Imagante esti en la situacio de la aŭskultantoj, la parolanto scias ĉu ri bezonas aldoni plian informon (aŭ ne) por ke la aŭskultantoj havu sufiĉe (sed ne tro) por ĝuste kompreni.


## 11: Pluraleco ne ŝanĝas ligitajn adjektivojn

En Esperanto, kiam substantivo estas plurala, tiam siaj adjektivoj devas ankaŭ porti la finaĵon *-j*.

* via*j* bela*j* katoj
* ĉiu*j* katoj estas bela*j*

Oni facile rimarkas, ke la informo pri pluraleco jam troviĝas sur la substantivo (*katoj*). Do kial ripeti tiun informon? En la Angla, oni ne faras tion: adjektivoj ne ŝanĝiĝas depende de pluraleco.

Komparu kun Langugu (por la samaj frazoj):

* yi preti **si** katu
* **ali** katu ba preti

Eraroj pri -j sur adjektivoj estas tre  oftaj en Esperanto. Surprize, ankaŭ ĉe homoj, kies denaskaj lingvoj ŝanĝas la adjektivon. Eble ĉar kiam oni parolas novan lingvon, oni ankoraŭ ne havas sufiĉe da tempo por atenti pri ĉiuj detaloj (ekzemple pluraleco) kiuj riskas ŝanĝi formon de vorto.

Du argumentoj estas ofte prezentataj favore al markado de pluraleco sur adjektivoj en Esperanto:

1) Tio helpas scii al kiu substantivo la adjektivo rilatas, ĉar se la adjektivo portas *-j*, ĝi devas esti pri substantivo kiu portas *-j*.

Pri Esperanto (kaj Langugu), mi ne povas facile imagi situacion kie tio helpas. Oni jam scias al kiu substantivo adjektivo rilatas, ĉar la substantivo troviĝas apud ĝi. (Kutime, oni metas la adjektivon tuj antaŭ la substantivo, foje tuj post ĝi, foje post la verbo "esti"). En la malmultegaj okazoj, kie ne estas klare al kiu substantivo adjektivo rilatas, oni povas ripeti la substantivon.

2) Tio donas "redundecon" al la informo de pluraleco. Se pro misprononcado, pro misaŭdo aŭ pro bruo, la *-j* de la substantivo ne estas aŭdita, la *-j* de la adjektivo tamen povas esti aŭdita. Tiel la informo de pluraleco havas pli da ŝancoj esti transdonita.

Al tiu argumento de "redundeco", mi respondas ke jam ekzistas solvo (kiu ekzistas en ĉiuj lingvoj) kontraŭ perdo de informo: peti ke oni ripetu (la frazon aŭ la vorton). Kiel rezulto de tiu fakto, jen plia helplingva principo:

***Ne devigu ripeti informon.***


## 12: Pronomoj funkcias kiel substantivoj

En Langugu, ĉiuj substantivoj finiĝas per **-u**:

* katu : kato
* tingu : afero

Pronomoj ankaŭ estas substantivoj, ili do finiĝas per la sama finaĵo:

* mu : mi
* yu : vi

Kial ili finiĝas per *-i* en Esperanto? Ĉar oni ofte konsideras pronomon kiel propran vortoklason, kiu sekvas regulojn iom malsamajn de normalaj substantivoj.

Ĉu tiu distingo inter substantivoj kaj pronomoj vere estas utila? Substantivoj jam povas fari ĉion, kion pronomoj povas. La sola granda diferenco en Esperanto estas ke pronomo kun *-a* (do -ia) esprimas nur posedon, dum por normalaj substantivoj, tiu *-a* povas esprimi pli da aferoj (posedon interalie).

Jen principo, kiun Langugu provas sekvi:

***Reuzu gramatikajn regulojn anstataŭ krei novajn***

Ĝenerale, **oni evitu krei novajn vortoklasojn** (kiuj arigas vortojn laŭ la gramatikaj reguloj, kiujn la vortoj devas sekvi):
- Nova vortoklaso signifas novajn gramatikajn regulojn, kiuj devas esti memorataj.
- Oni devas memori al kiu klaso apartenas vorto. Ju pli da klasoj, des pli da eblaj duboj. (Bonŝance en Esperanto, oni scias ke pronomo estas pronomo (kaj ne verbo) ĉar ĝi estas mallonga, sed tio ankaŭ limigas la nombron de eblaj pronomoj se oni konsideras tion kiel regulon).
- Vortoklaso riskas esti perceptata kiel "fermita", tio estas ke parolantoj ne kuraĝas aldoni novan vorton al tiu vortoklaso, aŭ ne sentas tion *ĝusta*.

En Esperanto, se "pronomoj" ne estus propra vortoklaso, kaj do ili estus normalaj "substantivoj", malpli da homoj kredus ke la vortoklaso estus fermita. Malpli da homoj plendus pri la pronomo "ri", kaj tio bonas ĉar tiu vorto estas bezonata, oportuna, kaj ĝi jam objektive apartenas al la lingvo. Esperantistoj estus pli agrablaj al Esperantistoj.

Malpli da arbitraj fermitaj klasoj signifas ke membroj de la lingvokomunumo povas pli facile aldoni kaj forigi vortojn depende de bezono (per la natura lingvouzado). La lingvo do povas pli facile adaptiĝi al la evoluo kaj al la bezonoj de la parolantaro. La eraroj de lingvokreanto (kiu ekzemple forgesus meti gravan vorton en iu klaso) povas pli facile esti riparataj fare de la lingvokomunumo.


## 13: Pronomoj estas malmultaj

* **mu** : *mi* / *ni*
* **yu** : *vi*
* **hu** : *ĝi* / *ri* / *li* / *ŝi* / *ili*

Tri pronomoj sufiĉas por paroli pri ĉio. ***Malaltigu la nombron de memorindaĵoj.*** Tiu planlingva principo estas la plej komprenebla: se oni devas memori pli da vortoj (aŭ esceptoj), oni devas studi pli longe, sed ne ĉiuj homoj pretas aŭ povas studi pli longe.

Por multaj homoj kiuj ne bone konas lingvojn, malmultaj vortoj signifas malmultan esprimpovon. Tio ne veras se lingvo havas produktivan gramatikon, kiu permesas havi senlimajn esprimeblojn pro senfinaj ebloj de kunmetado (ene de frazo aŭ ene de vorto). Memori vorton aldonas nur unu esprimpovon, sed memori produktivan gramatikan regulon aldonas multe pli da povoj.

Kiam Esperanto uzas pluralan pronomon, Langugu reuzas la fakton, ke oni povas esprimi pluralon (aŭ nepluralecon) per modifilo:

* **oni** : iu / unu
* **si** : plura
* **oni mu** : mi
* **oni yu** : vi (unu persono/afero)
* **oni hu** : ĝi / ri / ...
* **si mu** : ni
* **si yu** : vi (pluraj personoj/aferoj)
* **si hu** : ili


## 14: Pronomoj ne devigas indiki genron (*li*, *ŝi*)

Bona helplingvo bezonas genroneŭtralajn pronomojn, ĉar se oni devas serĉi la genron de la personoj, pri kiuj oni parolas, oni devas elspezi iom da cerbumado al tio. Tio malfaciligas la kreadon de ĝustaj frazoj, eĉ kiam genro tute ne gravas al tio, kio estas dirata. ***Ne devigu informon, kiu ne ĉiam estas utila***

Ni vivas en socio kie homoj estas diskriminaciataj laŭ genroj. Lingvo kiu devigas mencii genron estas lingvo kiu devigas esti ebla viktimo de diskriminacio. Lingvo kiu helpas diskriminacion ne estas dezirinda.

Genro en Langugu esprimeblas per modifilo, kiun oni povas libere meti apud substantivo kiel pronomo. 

* **mali** : *iĉa*
* **femi** : *ina*
* **enbi** : *ipa*
* **hu** : *ri*
* **mali hu** : *li*
* **femi hu** : *ŝi*
* **enbi hu** : ???

Modifiloj (kaj substantivoj) ne estas fermitaj klasoj. Homoj povas libere krei aŭ uzi tiom da malsamaj modifiloj, kiom estas genroj aŭ aliaj formoj de socia identiĝo. Do, je pronoma nivelo, parolantoj de Langugu vere povas esprimiĝi kiel ili mem volas, sen arbitra limo.


## 15: Pronomoj ne devigas indiki refleksivecon (*si*)

La pronomo *si* ofte estas konsiderata kiel unu el la plej malfacilaj aferoj en Esperanto. ["Si" alportas multajn arbitrajn regulojn](https://bertilow.com/pmeg/gramatiko/pronomoj/si/index.html) (ekzemple, ĝi ne povas esti subjekto, ĝi povas esti uzata nur por la tria persono, ...), kiuj povis esti facile evitata.

La ĉefa problemo de *si* estas ke ĝi devigas atenti pri refleksiveco (aŭ nerefleksiveco) ĉiam, kiam oni uzas tripersonan pronomon (kiel ĝi, ri, ktp). Tio postulas memori ekzakte kiu estas la gramatika subjekto dum la tuta frazo. 

En Esperanto:
* Li lavas *lian* sakon : Li lavas *aliies* sakon
* Li lavas *sian* sakon : Li lavas *propran* sakon

(En Esperanto ne eblas koncize esprimi "li lavas aliies aŭ propran sakon".)

Tiu devigo de refleksiveca informo postulas mensan gimnastikon, kiu ne ĉiam estas normala en la plimulto de lingvoj de la mondo. Anstataŭe, tiuj lingvoj ofte uzas kuntekston por scii ĉu temas pri ago al la subjekto mem aŭ al io alia.

En la angla kaj la franca, por precizigi la refleksivecon de poseda pronomo, adjektivo povas esti aldonita:

En la angla:
* He washes his bag : Li lavas sian/lian sakon
* He washes his *own* bag : Li lavas *sian* sakon

En la franca:
* Il lave son sac : Li lavas sian/lian sakon
* Il lave son *propre* sac : Li lavas *sian* sakon

Do en tiuj okazoj, parolantoj de la angla kaj la franca povas esprimi posedon sen zorgi pri refleksiveco. Tio funkcias bone, kaj tio estas pli simpla ol en Esperanto. ***Ne devigu informon, kiu ne ĉiam estas utila***.

En Langugu, la informo de refleksiveco ne estas devigata. Oni povas indiki ĝin laŭbezone per adjektivo:
* **selfi** : *propra*
* **oteri** : *alia*
* Hu wasa hi bagu : Li lavas sian/rian sakon
* Hu wasa **selfi** (hi) bag : Li lavas *sian* sakon
* Hu wasa **oteri** hi bagu : Li lavas *rian* sakon

Tiu metodo ankaŭ funkcias por neposedaj pronomoj (kaj por ĉio alia):
* Hu wasa hu : Li lavas sin/rin
* Hu wasa **selfi** (hu) : Li lavas *sin*
* Hu wasa **oteri** hu : Li lavas *lin*

Principe, kial havi plian pronomon por refleksiveco (*si*) kiam oni jam havas adjektivon por refleksiveco (*propra*/**selfi**)? ***Ne havu malsamajn metodojn por esprimi la saman aferon***. 


## 16: *oni*, *iu* kaj *unu* estas la sama vorto

* **oni** : *oni* / *iu* / *unu*

En Esperanto, ofte okazas ke iu uzas *unu* aŭ *iu* anstataŭ la ĝustan *oni*. Tio ne povas okazi en Langugu ĉar "tabelvortoj" kaj "nombroj" ne estas apartaj vortoklasoj. Ili ne bezonas propran vorton.

**oni** estas modifilo. Kiam ĝi ne troviĝas antaŭ substantivo, oni povas imagi la vorton **personu** (persono) post ĝi.

* **oni** (personu) musta wera masku : *oni* devas porti maskon / *iu* (persono) devas porti maskon / *unu* (persono) devas porti maskon


## 17: Informo pri proksimeco ne estas devigata kiam oni montras ion

En la angla, kiam oni volas montri ion, oni devas elekti unu el du "demonstrative" (singulare): "this" aŭ "that". Ĝenerale, oni diras ke oni uzu "this" kiam la afero estas proksima, kaj "that" kiam la afero estas malproksima, sed en praktiko, en detaloj, la reguloj por la ĝusta elekto estas tre malsimplaj.

[Kelkaj lingvoj ne devigas tiun informon de proksimeco.](https://wals.info/chapter/41) Ekzemple en la franca lingvo, anstataŭ heziti inter "this" aŭ "that", oni povas ĉiam kun certeco uzi "ce" (kaj ties fleksiajn formojn "cet" "cette" ktp). Parolantoj de la franca do ne bezonas ĉiam atenti pri "proksimeco".

Tio ne signifas ke la franca estas malpli esprimpova ol la angla, tio nur signifas ke la franca ne devigas tiun informon kiam ĝi ne estas utila: en situacio kie la alparolato povas ne esti certa pri kio oni parolas (kiam kunteksto ne sufiĉas), oni povas aldoni "-ci" kiu indikas ke oni parolas pri io pli proksima ol io alia, aŭ oni povas aldoni "-là" kiu indikas ke oni parolas pri io malpli proksima ol io alia. Tiu funkcimaniero kongruas kun la principo ***Ne devigu informon, kiu ne ĉiam estas utila***.

Denaskuloj de la franca havas multe da problemoj kiam ili lernas la anglan. Por ili, [tiu distingo "this/that" ne estas natura, kaj devigas atenti pri multe pli da aferoj ol nura "proksimeco](http://cle.ens-lyon.fr/anglais/se-former/les-precis-et-le-workbook/precis-de-grammaire/this-that-these-those). Ankaŭ okazas problemoj por denaskuloj de aliaj lingvoj, kiuj ankaŭ havas du-vortan sistemon: ili devas lerni novan *ŝanĝpunkton*. Efektive, kiam io estas sufiĉe proksima por uzi "this" en la angla, tio eble ankoraŭ ne estas sufiĉe proksima por la "this" de alia lingvo! Kompare al tio, la franca "-ci" (la afero estas pli proksima ol alia afero) estas multe pli klara.

Kaj nun, mia persona sperto:

Kiam oni provis instrui al mi la anglan lingvon en lernejo, unu el la plej malfacilaj aferoj por mi estis ĝuste uzi "this" aŭ "that". La klarigo de la instruisto estis tia: "se la afero estas proksima, oni uzas "this", se la afero estas malproksima, oni uzas "that"".

Tiu klarigo ne kontentigis min (kaj daŭre ne kontentigas). Kiel oni scias ĉu io estas sufiĉe proksima por povi ĝuste uzi "this"? Kiom da centimetroj for de mia korpo devas esti afero por ke ĝi postulu "that"? La respondo fakte dependas de multege de detaloj, kiuj ne rekte rilatas al proksimeco. Tiuj influaj detaloj ne estas konsciaj por denaskuloj, aŭ ne plu estas konsciaj por spertaj parolantoj.

Mi tamen sukcesis lerni kiel uzi "this" aŭ "that" ĝuste. Sed tio ne estis per simpla klara gramatika regulo ĉiamfunkcianta (tia regulo ne ekzistas), sed pro aŭskultado de miloj da horoj de anglalingva parolado. Mi devis konsumi amason da anglaĵoj ĝis kiam mi akiris la "senton por ĝi": Mi uzu "this" kiam en simila kunteksto kaj por tiu vorto, anglalingvulo uzus "this". Same por "that". Iom post iom, mi povis elekti la ĝustan pli rapide.

Laŭ mi, helplingvo ne funkciu tiel. ***Gramatikaj reguloj devas esti precizaj kaj sufiĉaj***, tio estas: oni ne devu kutimiĝi al lingvo dum miloj da horoj por uzi ion same ĝuste kiel bonaj parolantoj.

La ĝusta ("this" aŭ "that") efektive dependas de multege da detaloj: ĉu oni volas krei kontraston kun io malpli proksima (sed kiu en absoluta mezuro ankaŭ estas proksima), ĉu oni volas atentigi pri io nova aŭ pri io jam komune konata, ĉu oni volas mencii ion lastatempe aŭ ĵus priparolitan (eĉ se ĝi ne estas proksima space aŭ tempe), ĉu oni volas emfazi pri la specialeco aŭ la netaŭgeco de io, ĉu estas kadre de la fiksita esprimo "this or that" (eĉ se la du aferoj same proksimas). Oni ankaŭ devas memori la fiksitajn signifojn de multaj kombinaĵoj, ekzemple "this weekend" ne signifas "this" kun "weekend" sed "the next week end in the future starting from now".

Sed tiu problemo estas specifa al la angla, ĉu ne? Oni povus krei planlingvon kun devigata "this/that"-distingo, kiu sekvus simplan regulon? Unue, mi ne pensas ke tio estas ideala (pro la devigata informo), due, mi ne pensas ke tio eblas. Ekde kiam oni havas devigatan "this/that"-distingon, oni devas lerni multe da kaŝitaj reguloj, ekzemple pri:
* Kie troviĝas la ŝanĝpunkto ekde kiam oni devas uzi "this" aŭ "that"?
* Kiel fari en situacioj kie fizika loko ne ekzistas, ekzemple kiam oni parolas pri konceptoj, aŭ kiam oni parolas pri io sur ekrano?
* Kion fari kiam la proksimecoj lokaj, tempaj kaj konversaciaj ne interkongruas?

En detaloj, oni ne scios. Do homoj verŝajne uzos la distingon "this/that" imite al sia denaska lingvo, do en maniero ne tute regula, kaj en maniero iom unika por ĉiu lingva deveno.

Por konkludi, jen kiel tio funkcias en Langugu: ekzistas nur unu vorto por montri: la adjektivo **ti**:
* Mu lika **ti** katu : "I like **this** cat" / "I like **that** cat"

Se oni volas mencii proksimecon (aŭ malproksimecon), oni povas fari tion per adjektivo kiu indikas proksimecon (aŭ malproksimecon):
* Mu lika ti **neri** katu : "I like this cat" / "I like the cat, which is **near**"
* Mu lika ti **naneri** katu : "I like that cat" / "I like the cat, which is **far**"

Tiel oni reuzas aferojn, kiuj jam estas en la lingvo, kaj tiel oni estas multe pli klara ol la multsignifa "this" de la angla, aŭ *ĉi* de Esperanto.

