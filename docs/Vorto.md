## Vorto

En Langugu, ĉiu vorto havas **unu aŭ plurajn kunmetitajn radikojn**, plus **eventualajn afiksojn**, plus **unu finaĵon**.

> godi (god-i) : bona  
> nabigi (na-big-i) : malgranda  

Do tio tre similas al la plimulto de vortoj en Esperanto. Tamen, en Esperanto, ekzistas multaj vortoj, kiuj ne sekvas tiun modelon:

* Multaj "aŭ"-vortoj (preskaŭ, adiaŭ, kvazaŭ...). Vidu "ambaŭ", kiu estas uzebla adverbe sen aldona finaĵo: "Mi volas ambaŭ" "Ili ambaŭ dormas"
* Multaj adverboj (jam, tuj, nun...), kiuj arbitre ne ricevas la finaĵon -e, kvankam ili estas tute normalaj radikoj alimaniere (oni povas krei utilajn vortojn kiel "jama" kaj "tuja")
* Korelativoj (io, tie, kiam...), kiuj havas malsamajn regulojn pri kunmetado. Ekzemple "aliam" estas erara ĉar ĝi estas kunmetado de tradicia radiko "ali/" kun nekompleta korelativo "am"...

Oni ne bezonos parkeri tian liston de vortoj kun arbitraj reguloj en Langugu. Langugu sekvas nur la supran vortan modelon. (Krom evidente por personaj nomoj, ĉar personoj mem rajtas decidi kiel oni nomu ilin.)

## Finaĵo

**La rilato inter finaĵo kaj vortotipo estas kompleta kaj ambaŭdirekta, kaj tio veras por substantivoj, adjektivoj/adverboj kaj verboj**.

En Esperanto, tio ne veras:
* Kelkaj vortoj kiuj finiĝas per -e ne estas adverboj: ĉe, je...
* Kelkaj adverboj ne finiĝas per -e: preskaŭ, tuj...

Finaĵo en Langugu ĉiam estas vokalo. Rezulte, **ĉiuj vortoj finiĝas per vokalo**. Tio havas multajn avantaĝojn, inter ili:
* La plimulto de vortoj ekhavas pli ol unu silabon, do oni povas emfazi la komencon aŭ finon de vorto per malsama akcentado.
* Parolantoj de lingvoj kiuj senvoĉigas finajn konsonantojn ne havos tiun problemon.
* Parolantoj de lingvoj kiuj preskaŭ ĉiam finas silabon per vokalo ne havos problemon de aldona vokalo.

Plej grave, oni havas la utilegan econ de tipomarkado (kiun ni tre ŝatas en Esperanto). La regulaj finaĵoj helpegas analizi frazstrukturon, kaj permesas memkrei proprajn vortojn per ŝanĝo de finaĵo por diri precizi kion oni volas, kiel oni volas.
